<?xml version="1.0" encoding="UTF-8"?>

<div class="helptext helptext-level1">
	
		<h1 class="helptext">Inleiding WNT online</h1>
		<br/>
   <br/>
		Onder leiding van hoofdredacteur prof. dr. Fons Moerdijk werd in december 1998 het
		grote <i>Woordenboek der Nederlandsche Taal</i> (WNT) na 147 jaar voltooid. Dat
		was een mijlpaal in de geschiedenis van de lexicografie van het Nederlands.
		<br/>
   <br/>
		Onze moedertaal is echter voortdurend
		in ontwikkeling en de beschrijving ervan dus ook. Het is alleen de vraag of die
		beschrijving altijd een boek als eindresultaat moet hebben. De samenleving
		heeft die vraag de laatste twee decennia eigenlijk ondubbelzinnig beantwoord.
		Er is grote behoefte aan online raadpleegbare woordenboeken.
		<br/>
   <br/>
		Met dit in het achterhoofd en ook om
		te voorkomen dat het rendement van 147 jaar investeren in het WNT verloren zou
		gaan door verder niets te doen, is het voor dit woordenboek verantwoordelijke
		bestuur van het Instituut voor Nederlandse Lexicologie (INL) in de jaren
		zeventig van de vorige eeuw op zoek gegaan naar een manier om de inhoud van het
		WNT te digitaliseren. Op dat moment bleek alleen het digitaliseren van de
		recentste afleveringen binnen handbereik. Er waren nog heel wat ontwikkelingen
		op het gebied van hard- en software nodig, voordat er enig perspectief zou
		komen voor een WNT dat online geraadpleegd zou kunnen worden door filologen,
		taalwetenschappers, taalliefhebbers en scholieren.
		<br/>
   <br/>
		Hoe dat proces verder gelopen is, zullen we hier schetsen.
		<br/>
   <br/>
		Deze eerste module van het <i>Woordenboek
		der Nederlandsche Taal</i> op internet is het logisch
		vervolg op de laatste uitgave van het WNT op cd-rom. Medewerkers van het WNT
		zijn in de jaren daarna druk in de weer geweest om de voor de cd-rom gebruikte
		digitale WNT-bestanden te optimaliseren en de terbeschikkingstelling van het
		WNT op het internet voor te bereiden. Dat alles heeft
		steeds in nauwe samenwerking met de afdelingen Taalbank en Automatisering van
		het INL plaatsgevonden.
		<br/>
   <br/>
		Het project waarbinnen aan een
		gedigitaliseerde versie van het WNT werd gewerkt, heeft vanaf 1988 onder verschillende
		namen een plaats gehad binnen het Instituut voor Nederlandse Lexicologie. In
		dat jaar besloot het stichtingsbestuur van het INL op voorstel van zijn
		directeur, prof. dr. Piet van Sterkenburg, om het
		vervaardigen van zo'n gedigitaliseerd WNT tot een van
		de taken van het INL te maken. Dit project kreeg als naam <i>Elektronisch
		Woordenboek der Nederlandsche Taal</i> (EWNT). Na eerst een periode als
		plaatsvervangend projectleider te hebben gefungeerd, werd dr. Truus Kruyt per 1
		juni 1990 als projectleider bij het EWNT aangesteld met ondersteuning van drs.
		John van der Voort van der Kleij als gegevensbeheerder. Hun taak was de
		begeleiding van de externe digitalisering van de eerste ruim vijfhonderd
		afleveringen van het WNT alsmede de correctie van de
		reeds door het INL zelf gedigitaliseerde trajecten. Daarnaast werd het werken
		aan de codering van de aanwezige informatiecategorieën in gang gezet en werden
		er ideeën ontwikkeld met betrekking tot het actualiseren van de zeer verouderde
		spelling van de redactionele tekst, het verwerken van de correcties en
		aanvullingen uit het supplement op de letter A, de constructie van een database
		waarmee het EWNT gemakkelijker bewerkt zou kunnen worden en ten slotte de
		koppelingen met de Taalbank van het INL, waardoor het EWNT gemakkelijk
		bevraagbaar zou kunnen worden gemaakt.
		<br/>
   <br/>
		In de jaren die volgden, hield men
		zich - mede dankzij een subsidie van het ministerie van Economische Zaken -
		samen met de firma Gardata BV te Leersum vooral bezig met de digitalisering en
		de correctie van de tekst van het WNT en met het automatisch herkennen en
		markeren van de belangrijkste informatiecategorieën binnen de
		woordenboekartikelen. Daarnaast werd begonnen met het computerondersteund
		toevoegen van dateringen aan de vele nog ongedateerde citaten.
		<br/>
   <br/>
		In 1993 kwamen de werkzaamheden met
		betrekking tot het EWNT in een stroomversnelling terecht toen de firma AND
		Software te Rotterdam geïnteresseerd bleek in de uitgave van een cd-rom van het
		WNT. Die verscheen in 1995 en bevatte een gedigitaliseerde versie van de eerste
		26 delen van het WNT (tot en met het woordenboekartikel WREKEND). In datzelfde
		jaar werd er binnen het INL ruimte gecreëerd voor een nieuw project, de
		Taalbank, die als doelstelling kreeg om een multifunctionele verzameling van
		elektronische, taalkundig verrijkte tekstbestanden aan te leggen, die op
		flexibele wijze raadpleegbaar en manipuleerbaar moesten zijn. Dr. Truus Kruyt,
		ook projectleider van het EWNT, werd aangesteld als projectleider van de
		Taalbank.
		<br/>
   <br/>
		Per 1 januari 1996 werd het WNT tot
		een onderdeel van de Taalbank van het INL, om onder andere samen met het <i>Vroegmiddelnederlands
		Woordenboek</i> (VMNW) en het <i>Middelnederlandsch Woordenboek</i> (MNW) deel
		uit te gaan maken van de woordenboekcomponent van de Taalbank, een instrument
		waarmee de grote historische woordenboeken van het Nederlands gezamenlijk
		raadpleegbaar gemaakt zouden worden. Ook het <i>Oudnederlands Woordenboek</i> (ONW),
		dat binnen enkele jaren beschikbaar zal zijn, maakt
		inmiddels deel uit van deze woordenboekcomponent.
		<br/>
   <br/>
		Een tweede uitgave van de cd-rom van
		het inmiddels voltooide WNT werd in 2000 uitgebracht
		door de firma AND Publishers in samenwerking met het INL. Vanaf 1999 was dr.
		Marijke Mooijaart tevens belast met de revisie van het WNT ten behoeve van een
		nieuw digitaal product. Punten van aandacht waren hierbij de structurering van
		de woordenboekartikelen, het uniformeren van de bronvermeldingen en het dateren
		van de nog ongedateerde citaten en het moderniseren van verouderde
		woordenboekartikelen. Dit alles gebeurde onder het toeziend
		oog van een begeleidingscommissie die in de loop der jaren bestaan heeft uit
		mw. dr. M.J. van der Wal (voorzitter), mw. prof. dr. M. Devos, prof. dr. G.R.W.
		Dibbets, prof. dr. J.A. van Leuvensteijn, dr. E. Vanhoutte, prof. dr. H.
		Pinkster, prof.dr. M. van den Toorn en prof. dr. R.
		Willemyns (deze laatste drie als waarnemers van het INL-bestuur).
		<br/>
   <br/>
		In 2001 ging het contract voor het
		uitgeven van het WNT in digitale vorm van het inmiddels
		in liquiditeitsproblemen geraakte AND Publishers over naar de Sdu te Den Haag.
		De nieuwe cd-rom van het WNT inclusief de drie delen <i>Aanvullingen</i> daarop
		uit 2001 werd zodoende door deze uitgever geproduceerd en verscheen in 2003.
		<br/>
   <br/>
		Omdat het moderniseren van de
		woordenboekartikelen van het WNT in de praktijk bleek neer te komen op het
		compleet opnieuw redigeren ervan en dit zowel in tijd als in mankracht een
		onevenredig groot beslag op de formatie van het INL zou leggen, besloot men in
		de loop van 2002 tot een koerswijziging binnen het WNT-project, waarbij de
		aandacht uitsluitend kwam te liggen op het verbeteren en verrijken van het
		bestaande bestand.
		<br/>
   <br/>
		Belangrijke punten hierbij waren met name het uniformeren van de bronvermeldingen, het
		dateren van nog ongedateerde citaten en het verbeteren van de structuurcodering
		van de woordenboekartikelen. Ook het vervaardigen van een nieuwe uitgebreide en
		gecorrigeerde digitale versie van de bronnenlijst werd aangemerkt als een zaak
		van groot belang. Het redactionele werk aan de beschrijving van een aantal
		ontbrekende affixen werd afgerond en deze werden aan het WNT toegevoegd.
		Bovendien werden de <i>Bijvoegsels en Verbeteringen</i> die in de onderscheiden
		delen van het Woordenboek aan de artikelen voorafgaan in de desbetreffende artikelen
		van het WNT verwerkt en geïntegreerd.
		<br/>
   <br/>
		De afdeling Taalbank voegde in
		2004 aan alle trefwoorden van het WNT, die de spelling van De Vries/Te Winkel
		kenden, equivalenten toe in de spelling van het Groene Boekje 1995. Eveneens in
		dat jaar werd het besluit genomen om het WNT gefaseerd en modulair via het internet
		toegankelijk te maken, waarbij de eerste module
		begin 2007 afgerond moest zijn. Prof. dr. Piet van Sterkenburg,
		de initiatiefnemer van dit besluit, heeft als supervisor van dit project
		vervolgens een aantal stappen genomen waarmee deze doelstelling gehaald zou
		kunnen worden. Zo werd er een samenwerkingsverband opgezet met de Universiteit
		van Tilburg om onder andere te onderzoeken of op geautomatiseerde wijze
		structuurcoderingen binnen de woordenboekartikelen aangebracht zouden kunnen
		worden. Omdat dit vooralsnog niet het gewenste resultaat opleverde, werden er
		andere wegen ingeslagen.
		<br/>
   <br/>
		Vanaf 1 juni 2005 maakt het WNT samen
		met het <i>Oudnederlands Woordenboek</i> (ONW)
		en het <i>Etymologisch Woordenboek van het Nederlands</i> (EWN) deel uit van de
		nieuwe INL-afdeling Descriptieve Historische Projecten (DHP), die onder leiding
		staat van dr. Tanneke Schoonheim. Als alternatief voor de verouderde aanduiding
		EWNT en ter onderscheiding van het WNT als grafisch product en het WNT op
		cd-rom werd als nieuwe naam gekozen voor iWNT of WNT online. De medewerkers van
		het iWNT concentreerden zich vervolgens op een beperkt aantal hoofdzaken die voor
		de realisering van de eerste module van
		het WNT online noodzakelijk waren, terwijl een team van vrijwilligers bestaande
		uit dr. Jan Berns, dr. Lo van Driel, dr. Ben van der Have, dr. Joep Kruijsen,
		dr. Ed Landman, May Luxembourg, drs. Marien Rutgers en drs. Albert van der Vleuten
		bereid werd gevonden om het koppelen van externe informatie aan de trefwoorden
		van het WNT voor zijn rekening te nemen. In samenwerking met de afdelingen
		Taalbank en Automatisering is vervolgens de applicatie voor het WNT online
		gebouwd, als onderdeel van de Geïntegreerde Taalbank van het Nederlands.
		Behalve aan de inzet van alle medewerkers uit heden en verleden van het WNT is
		het zeker ook aan de inspanningen van deze genoemde afdelingen te danken dat de
		eerste module van het WNT online nu op deze wijze gepresenteerd kan worden.
		<br/>
   <br/>
		Het resultaat van alle inspanningen
		is een internetprojectie van het WNT die naast de vertrouwde functionaliteiten
		van de cd-rom ook diverse nieuwe zoekmogelijkheden en gegevens bevat. De eerder
		gestelde doelstellingen voor de eerste module van het WNT online zijn
		gerealiseerd, wat betekent dat het mogelijk is om trefwoorden op te vragen in
		de huidige spelling, dat lange en complexe woordenboekartikelen in een
		overzichtelijke, in- en uitklapbare structuur gepresenteerd worden, dat de
		subtrefwoorden beter opvraagbaar zijn gemaakt en dat er vanuit diverse
		trefwoorden links zijn opgenomen naar beschikbare dialectkaarten (o.a. de <i>Taalatlas
		van Noord en Zuid</i>), naar het <i>Etymologisch
		Woordenboek van het Nederlands</i> en het <i>Etimologiewoordeboek van Afrikaans</i>
		en naar afbeeldingen van planten en dieren.
		<br/>
   <br/>
		Hoewel er nog het nodige werk te
		verrichten is voor komende modules, hopen wij dat deze eerste module van het
		WNT online toch alvast kan voorzien in een behoefte en zich op korte termijn
		zal ontwikkelen tot een onmisbaar instrument van zowel filologen en andere
		taalkundigen als al dan niet professionele historici, kunsthistorici,
		theologen, letterkundigen en andere belanghebbenden, die het WNT gebruiken om
		de betekenis van woorden in historische teksten te achterhalen. Ook spreken wij
		de hoop uit dat het WNT online terug zal keren op alle middelbare scholen waar
		het ooit bij wet aanwezig moest zijn, maar door bezuinigingsmaatregelen van
		overheidswege verdween. Maar bovenal menen wij dat het WNT online werkelijk zal
		renderen als vele taalliefhebbers en moedertaalsprekers hun weg naar dit
		monument van onze cultuur weten te vinden.
		<br/>
   <br/>
		<br/>
   <br/>
		Leiden, januari 2007
		<br/>
   <br/>
		Dr. Tanneke Schoonheim, projectleider<br/>
		Prof. dr. Piet van Sterkenburg, algemeen wetenschappelijk directeur
		<br/>
   <br/>
	
</div>

